8 Pedagogiska spörsmål

8.1 Pedagogisk grundsyn

Ämnet pedagogik brukar ofta av lekmän misstas för metodik på samma sätt som astronomi och astrologi.
"Han är inte pedagogisk" brukar i allmänhet betyda att vederbörande inte är metodisk i sin
framställning. Detta papper har hittills i huvudsak tagit upp metodik och inte pedagogik eftersom det
är i allmänhet det som brukar efterfrågas och ge ett snabbt resultat. Däremot så är det inte säkert att
resultatet blir det önskade och det kan i sin tur bero på en ogenomtänkt eller i sammahanget felaktig
pedagogik. En implementation kan aldrig bli bättre än specifikationen.
Pedagogik handlar i grund och botten om fostran till lärandet och människors attityd till lärandet.
Om läraren anser att människor är lata och olydiga kan dennes metodik att genomföra undervisning
bli med "tyst-i-klassen" och piska. En lärare som har den pedagogiska framtoningen att studenterna
kommer bara lära sig genom att själva formulera sig kommer förmodligen prata mycket sparsamt själv
i undervisningen. Att använda sig av en metodik utan att känna till den bakomliggande pedagogiken
kan i vissa fall ge ett resultat som man inte räknade med och man förstod inte varför det gick som det
gick. Välj därför pedagogisk inriktning först och så kommer metodiken nära nog automatiskt.
Men att välja pedagogik eller bestämma sig för vilken pedagogisk grundsyn man har låter sig inte
göras i en handvänding. Som allt stort tänkande så tar det tid, men om man tänker sig att arbeta med
utbildning under några år så måste man ta sig denna tid att fundera och även läsa vad andra har gjort.
Några bra introducerande lästips för dig som är nybörjare är t.ex.


- Pedagogisk Handbok av Grue-Sörensen från Natur och Kultur 1976.
Boken tar upp grundläggande begrepp inom pedagogiken i bokstavsordning. Det gör att man
kan börja läsa var som helst i boken. Varje begrepp ges ett par sidor så man får en ganska god
insikt i vad det hela handlar om utan att det hinner bli tråkigt. Boken ger mest behållning om
man kan lite pedagogisk historia och dessutom har en god historisk allmänbildning, men kan
läsas av alla.
- Den obändiga söklusten av Bodil Jönsson och Karin Rehman från Brombergs förlag 2000.
Författarinnan Bodil Jönsson är en av Sveriges kändaste och mest lästa fysiker som forskar om
IT och funktionshinder. Hur datorer och IT kan hjälpa utvecklingstörda eller "lågpresterande
elever" leder kanske inte tankarna alldeles omedelbart till pedagogik, men denna bok tar upp
alla de runtomkringsaker som kommunikation, perception, återkoppling, informationssökning,
och IT som finns i lärprocessen. Boken är lättläst och visar i hög utsträckning att barn-, vuxenoch
pedagogik för funktionshindrade i grunden inte skiljer sig åt.
- Om lärande av Marton och Booth, Studentlitteratur 2000.
Fenomenografi är en kvalitativ metod som författarna utvecklat och presenterat i denna ganska
tunga bok upplättad med många exempel. Metoden bygger på att man kan utvärdera metodik
och didaktik genom att intervjua ett mycket begränsat antal elever/studenter och uppnå minst
lika goda vetenskapliga slutsatser som stora kvantitativa undersökningar. Bra eller blaj —avgör
själv!
- Ett oändligt äventyr av Sven-Eric Liedman, Bonniers förlag 2001 Liedman beskriver vad kunskap
är och hur den formas ur vinklar som de flesta aldrig har tänkt på. Att han även tar upp
aspekter som biologi, artificiell intelligens, datorstöd i undervisning, politik och inte minst historia
och samtid gör den mycket intressant. Boken finns i pocketform och kostar en femtilapp.
Ett stort steg på vägen är att skriva ner sin egen pedagogiska grundsyn vilket i första andetaget
känns som en omöjlighet om man aldrig tänkt i dessa banor. För att ge en knuff så ges nedan några
lösryckta exempel;
"En student kan lära sig vad som helst om de bara får rätt stöd.", "Människan är lat", "Endast
genom att själv göra saker kan man lära sig hur det egentligen fungerar — learning-by-doing", "Man
måste lära sig teorin innan man kan praktisera", "Som lärare är jag förmodligen den som kan ämnet
allra bäst i klassen", "Vissa saker måste man nöta in", "Man måste inte kunna något utantill när det
finns böcker", "Man blir bra på det man tycker om att göra", "Ämnet är viktigare än pedagogiken i
undervisningen".
Vart och ett av ovanstående påståenden skulle kunna diskuteras mycket länge, men det viktigaste är
att man själv börjar bilda sig en uppfattning om vad man själv står för. Din egen attityd till undervisning
kommer helt att forma den undervisning du bedriver. Även om du inte har valt en pedagogisk grundsyn
så har du alltid haft den i ditt undermedvetna och den har format den undervisning du hittills har
bedrivit. Istället för att undervisningen bara blir en happening så kan du genom att fundera i dessa
banor ligga steget före och själv välja väg på ett systematiskt sätt.

8.2 Pedagogisk meritportfölj
Efter att ha "valt" en pedagogisk grundsyn så kan man börja dokumentera sitt pedagogiska arbete och
på så sätt skapa en pedagogisk meritportfölj. Portföljen kan innehålla rent kvantitativa uppgifter som
vilka kurser man har hållit, pedagogiska kurser man har gått och andra pedagogiska uppgifter man har
haft genom åren på högskolan. Viktigare är dock den kvalitativa delen där man beskriver vilka pedagogiska
idéersom har legat till grund för den undervisning man har bedrivit och vilka resultat man med
dessa har uppnått. Resultaten kan t.ex. presenteras med egna reflektioner, i form av genomströmning
av kurser, kursutvärderingar, utbyten och samarbeten med andra kollegor, och resultat på efterföljande
kurser. Mälardalens högskolan håller kurser av workshopkarraktär i hur man gör pedagogiska meritportföljer
för intresserade lärare. Portföljen är dels ett verktyg som kan användas för att utveckla sin
egen profession, men även användas i samband med individuella utvecklingsamtal, lönesamtal, vid arbetssökan
vid annat lärosäte eller vid en befordran. Dessutom finns det rektorsbeslut från 2003 att alla
"lärare skall visa dokumenterad pedagogisk skicklighet . . . i en pedagogisk meritportfölj". Beslutet har
kompletterats med en "mall" och handledning som beskriver vilka delar som kan, bör och ska ingå i
meritportföljen.
